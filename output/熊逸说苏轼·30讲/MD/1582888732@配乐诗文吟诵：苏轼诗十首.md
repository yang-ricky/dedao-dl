# 配乐诗文吟诵：苏轼诗十首

 **《饮湖上初晴后雨二首·其二》**

水光潋滟晴方好，山色空蒙雨亦奇。

欲把西湖比西子，淡妆浓抹总相宜。

 **《惠崇春江晚景二首·其一》**

竹外桃花三两枝，春江水暖鸭先知。

蒌蒿满地芦芽短，正是河豚欲上时。

 **《海棠》**

东风袅袅泛崇光，香雾空蒙月转廊。

只恐夜深花睡去，故烧高烛照红妆。

 **《和子由渑池怀旧》**

人生到处知何似，应似飞鸿踏雪泥。

泥上偶然留指爪，鸿飞那复计东西。

老僧已死成新塔，坏壁无由见旧题。

往日崎岖还记否，路长人困蹇驴嘶。

 **《自题金山画像》**

心似已灰之木，身如不系之舟。

问汝平生功业，黄州惠州儋州。

 **《惠州一绝》**

罗浮山下四时春，卢橘杨梅次第新。

日啖荔枝三百颗，不辞长作岭南人。

 **《东栏梨花》**

梨花淡白柳深青，柳絮飞时花满城。

惆怅东栏一株雪，人生看得几清明。

 **《初到黄州》**

自笑平生为口忙，老来事业转荒唐。

长江绕郭知鱼美，好竹连山觉笋香。

逐客不妨员外置，诗人例作水曹郎。

只惭无补丝毫事，尚费官家压酒囊。

 **《正月二十日与潘郭二生出郊寻春》**

东风未肯入东门，走马还寻去岁春。

人似秋鸿来有信，事如春梦了无痕。

江城白酒三杯酽，野老苍颜一笑温。

已约年年为此会，故人不用赋招魂。

 **《六月二十日夜渡海》**

参横斗转欲三更，苦雨终风也解晴。

云散月明谁点缀？天容海色本澄清。

空余鲁叟乘桴意，粗识轩辕奏乐声。

九死南荒吾不恨，兹游奇绝冠平生。

![https://piccdn3.umiwi.com/img/202002/28/202002281922398812652182.jpg](https://piccdn3.umiwi.com/img/202002/28/202002281922398812652182.jpg)

---
