# 彩蛋 |《熊逸·唐诗50讲》配乐朗诵合辑

## 第一单元 登高

> 陈子昂《登幽州台歌》

> 前不见古人，后不见来者。
> 
> 念天地之悠悠，独怆然而涕下。

> 杜甫《望岳》

> 岱宗夫如何，齐鲁青未了。
> 
> 造化钟神秀，阴阳割昏晓。
> 
> 荡胸生曾云，决眦入归鸟。
> 
> 会当凌绝顶，一览众山小。

> 杜甫《登高》

> 风急天高猿啸哀，渚清沙白鸟飞回。
> 
> 无边落木萧萧下，不尽长江滚滚来。
> 
> 万里悲秋常作客，百年多病独登台。
> 
> 艰难苦恨繁霜鬓，潦倒新停浊酒杯。

> 王之涣《登鹳雀楼》

> 白日依山尽，黄河入海流。
> 
> 欲穷千里目，更上一层楼。

> 崔颢《黄鹤楼》

> 昔人已乘黄鹤去，此地空馀黄鹤楼。
> 
> 黄鹤一去不复返，白云千载空悠悠。
> 
> 晴川历历汉阳树，芳草萋萋鹦鹉洲。
> 
> 日暮乡关何处是，烟波江上使人愁。

> 李白《登金陵凤凰台》

> 凤凰台上凤凰游，凤去台空江自流。
> 
> 吴宫花草埋幽径，晋代衣冠成古丘。
> 
> 三山半落青天外，二水中分白鹭洲。
> 
> 总为浮云能蔽日，长安不见使人愁。

> 张祜《到广陵》

> 一年江海恣狂游，夜宿倡家晓上楼。
> 
> 嗜酒几曾群众小，为文多是讽诸侯。
> 
> 逢人说剑三攘臂，对镜吟诗一掉头。
> 
> 今日更来憔悴意，不堪风月满扬州。

> 杜牧《九日齐山登高》

> 江涵秋影雁初飞，与客携壶上翠微。
> 
> 尘世难逢开口笑，菊花须插满头归。
> 
> 但将酩酊酬佳节，不用登临恨落晖。
> 
> 古往今来只如此，牛山何必独沾衣。

## 第二单元 怀古

> 刘长卿《长沙过贾谊宅》

> 三年谪宦此栖迟，万古惟留楚客悲。
> 
> 秋草独寻人去后，寒林空见日斜时。
> 
> 汉文有道恩犹薄，湘水无情吊岂知。
> 
> 寂寂江山摇落处，怜君何事到天涯。

> 杜甫《咏怀古迹》

> 群山万壑赴荆门，生长明妃尚有村。
> 
> 一去紫台连朔漠，独留青冢向黄昏。
> 
> 画图省识春风面，环佩空归月夜魂。
> 
> 千载琵琶作胡语，分明怨恨曲中论。

> 戎昱《咏史》

> 汉家青史上，计拙是和亲。
> 
> 社稷依明主，安危托妇人。
> 
> 岂能将玉貌，便拟净沙尘。
> 
> 地下千年骨，谁为辅佐臣。

> 胡曾《咏史诗·平城》

> 汉帝西征陷虏尘，一朝围解议和亲。
> 
> 当时已有吹毛剑，何事无人杀奉春。

> 白居易《过昭君村》

> 灵珠产无种，彩云出无根。
> 
> 亦如彼姝子，生此遐陋村。
> 
> 至丽物难掩，遽选入君门。
> 
> 独美众所嫉，终弃出塞垣。
> 
> 唯此希代色，岂无一顾恩。
> 
> 事排势须去，不得由至尊。
> 
> 白黑既可变，丹青何足论。
> 
> 竟埋代北骨，不返巴东魂。
> 
> 惨澹晚云水，依稀旧乡园。
> 
> 妍姿化已久，但有村名存。
> 
> 村中有遗老，指点为我言。
> 
> 不敢往者戒，恐贻来者冤。
> 
> 至今村女面，烧灼成瘢痕。

> 刘长卿《王昭君歌》

> 自矜妖艳色，不顾丹青人。
> 
> 那知粉缋能相负，却使容华翻误身。
> 
> 上马辞君嫁骄虏，玉颜对人啼不语。
> 
> 北风雁急浮清秋，万里独见黄河流。
> 
> 纤腰不复汉宫宠，双蛾长向胡天愁。
> 
> 琵琶弦中苦调多，萧萧羌笛声相和。
> 
> 可怜一曲传乐府，能使千秋伤绮罗。

> 杜牧《泊秦淮》

> 烟笼寒水月笼沙，夜泊秦淮近酒家。
> 
> 商女不知亡国恨，隔江犹唱后庭花。

> 李益《献刘济》

> 草绿古燕州，莺声引独游。
> 
> 雁归天北畔，春尽海西头。
> 
> 向日花偏落，驰年水自流。
> 
> 感恩知有地，不上望京楼。

> 杜牧《题乌江亭》

> 胜败兵家事不期，包羞忍耻是男儿。
> 
> 江东子弟多才俊，卷土重来未可知。

> 白居易《长恨歌》

> 汉皇重色思倾国，御宇多年求不得。
> 
> 杨家有女初长成，养在深闺人未识。
> 
> 天生丽质难自弃，一朝选在君王侧。
> 
> 回眸一笑百媚生，六宫粉黛无颜色。
> 
> 春寒赐浴华清池，温泉水滑洗凝脂。
> 
> 侍儿扶起娇无力，始是新承恩泽时。
> 
> 云鬓花颜金步摇，芙蓉帐暖度春宵。
> 
> 春宵苦短日高起，从此君王不早朝。
> 
> 承欢侍宴无闲暇，春从春游夜专夜。
> 
> 后宫佳丽三千人，三千宠爱在一身。
> 
> 金屋妆成娇侍夜，玉楼宴罢醉和春。
> 
> 姊妹弟兄皆列土，可怜光彩生门户。
> 
> 遂令天下父母心，不重生男重生女。
> 
> 骊宫高处入青云，仙乐风飘处处闻。
> 
> 缓歌慢舞凝丝竹，尽日君王看不足。
> 
> 
> 
> 渔阳鼙鼓动地来，惊破霓裳羽衣曲。
> 
> 九重城阙烟尘生，千乘万骑西南行。
> 
> 翠华摇摇行复止，西出都门百余里。
> 
> 六军不发无奈何，宛转蛾眉马前死。
> 
> 花钿委地无人收，翠翘金雀玉搔头。
> 
> 君王掩面救不得，回看血泪相和流。
> 
> 黄埃散漫风萧索，云栈萦纡登剑阁。
> 
> 峨嵋山下少人行，旌旗无光日色薄。
> 
> 蜀江水碧蜀山青，圣主朝朝暮暮情。
> 
> 行宫见月伤心色，夜雨闻铃肠断声。
> 
> 
> 
> 天旋日转回龙驭，到此踌躇不能去。
> 
> 马嵬坡下泥土中，不见玉颜空死处。
> 
> 君臣相顾尽沾衣，东望都门信马归。
> 
> 归来池苑皆依旧，太液芙蓉未央柳。
> 
> 芙蓉如面柳如眉，对此如何不泪垂。
> 
> 春风桃李花开日，秋雨梧桐叶落时。
> 
> 西宫南内多秋草，宫叶满阶红不扫。
> 
> 梨园弟子白发新，椒房阿监青娥老。
> 
> 夕殿萤飞思悄然，孤灯挑尽未成眠。
> 
> 迟迟钟鼓初长夜，耿耿星河欲曙天。
> 
> 鸳鸯瓦冷霜华重，翡翠衾寒谁与共。
> 
> 悠悠生死别经年，魂魄不曾来入梦。
> 
> 临邛道士鸿都客，能以精诚致魂魄。
> 
> 为感君王展转思，遂教方士殷勤觅。
> 
> 排空驭气奔如电，升天入地求之遍。
> 
> 上穷碧落下黄泉，两处茫茫皆不见。
> 
> 忽闻海上有仙山，山在虚无缥缈间。
> 
> 楼阁玲珑五云起，其中绰约多仙子。
> 
> 中有一人字太真，雪肤花貌参差是。
> 
> 金阙西厢叩玉扃，转教小玉报双成。
> 
> 闻道汉家天子使，九华帐里梦魂惊。
> 
> 揽衣推枕起徘徊，珠箔银屏逦迤开。
> 
> 云鬓半偏新睡觉，花冠不整下堂来。
> 
> 风吹仙袂飘飖举，犹似霓裳羽衣舞。
> 
> 玉容寂寞泪阑干，梨花一枝春带雨。
> 
> 含情凝睇谢君王，一别音容两渺茫。
> 
> 昭阳殿里恩爱绝，蓬莱宫中日月长。
> 
> 回头下望人寰处，不见长安见尘雾。
> 
> 唯将旧物表深情，钿合金钗寄将去。
> 
> 钗留一股合一扇，钗擘黄金合分钿。
> 
> 但教心似金钿坚，天上人间会相见。
> 
> 临别殷勤重寄词，词中有誓两心知。
> 
> 七月七日长生殿，夜半无人私语时。
> 
> 在天愿作比翼鸟，在地愿为连理枝。
> 
> 天长地久有时尽，此恨绵绵无绝期。

## 第三单元 壮心

> 杨炯《从军行》

> 烽火照西京，心中自不平。
> 
> 牙璋辞凤阙，铁骑绕龙城。
> 
> 雪暗凋旗画，风多杂鼓声。
> 
> 宁为百夫长，胜作一书生。

> 杨炯《刘生》

> 卿家本六郡，年长入三秦。
> 
> 白璧酬知己，黄金谢主人。
> 
> 剑锋生赤电，马足起红尘。
> 
> 日暮歌钟发，喧喧动四邻。

> 杨炯《战城南》

> 塞北途辽远，城南战苦辛。
> 
> 幡旗如鸟翼，甲胄似鱼鳞。
> 
> 冻水寒伤马，悲风愁杀人。
> 
> 寸心明白日，千里暗黄尘。

> 李颀《古从军行》

> 白日登山望烽火，黄昏饮马傍交河。
> 
> 行人刁斗风砂暗，公主琵琶幽怨多。
> 
> 野云万里无城郭，雨雪纷纷连大漠。
> 
> 胡雁哀鸣夜夜飞，胡儿眼泪双双落。
> 
> 闻道玉门犹被遮，应将性命逐轻车。
> 
> 年年战骨埋荒外，空见蒲萄入汉家。

> 李颀《塞下曲》

> 少年学骑射，勇冠并州儿。
> 
> 直爱出身早，边功沙漠垂。
> 
> 戎鞭腰下插，羌笛雪中吹。
> 
> 膂力今应尽，将军犹未知。

> 李贺《南园十三首·之五》

> 男儿何不带吴钩，收取关山五十州。
> 
> 请君暂上凌烟阁，若个书生万户侯。

> 李白《侠客行》

> 赵客缦胡缨，吴钩霜雪明。
> 
> 银鞍照白马，飒沓如流星。
> 
> 十步杀一人，千里不留行。
> 
> 事了拂衣去，深藏身与名。
> 
> 闲过信陵饮，脱剑膝前横。
> 
> 将炙啖朱亥，持觞劝侯嬴。
> 
> 三杯吐然诺，五岳倒为轻。
> 
> 眼花耳热后，意气素霓生。
> 
> 救赵挥金槌，邯郸先震惊。
> 
> 千秋二壮士，烜赫大梁城。
> 
> 纵死侠骨香，不惭世上英。
> 
> 谁能书阁下，白首太玄经。

> 李白《结（jì）袜子》

> 燕南壮士吴门豪，筑中置铅鱼隐刀。
> 
> 感君恩重许君命，泰山一掷轻鸿毛。

> 李白《夜泊牛渚怀古》

> 牛渚西江夜，青天无片云。
> 
> 登舟望秋月，空忆谢将军。
> 
> 余亦能高咏，斯人不可闻。
> 
> 明朝挂帆席，枫叶落纷纷。

## 第四单元 羁旅

> 戴叔伦《除夜宿石头驿》

> 旅馆谁相问，寒灯独可亲。
> 
> 一年将尽夜，万里未归人。
> 
> 寥落悲前事，支离笑此身。
> 
> 愁颜与衰鬓，明日又逢春。

> 白居易《除夜寄弟妹》

> 感时思弟妹，不寐百忧生。
> 
> 万里经年别，孤灯此夜情。
> 
> 病容非旧日，归思逼新正。
> 
> 早晚重欢会，羁离各长成。

> 钱起《送僧归日本》

> 上国随缘住，来途若梦行。
> 
> 浮天沧海远，去世法舟轻。
> 
> 水月通禅观，鱼龙听梵声。
> 
> 惟怜一灯影，万里眼中明。

> 李白《关山月》

> 明月出天山，苍茫云海间。
> 
> 长风几万里，吹度玉门关。
> 
> 汉下白登道，胡窥青海湾。
> 
> 由来征战地，不见有人还。
> 
> 戍客望边色，思归多苦颜。
> 
> 高楼当此夜，叹息未应闲。

> 温庭筠《商山早行》

> 晨起动征铎，客行悲故乡。
> 
> 鸡声茅店月，人迹板桥霜。
> 
> 槲叶落山路，枳花明驿墙。
> 
> 因思杜陵梦，凫雁满回塘。

> 王贞白《商山》

> 商山名利路，夜亦有人行。
> 
> 四皓卧云处，千秋叠藓生。
> 
> 昼烧笼涧黑，残雪隔林明。
> 
> 我待酬恩了，来听水石声。

> 齐己《过商山》

> 叠叠叠岚寒，红尘翠里盘。
> 
> 前程有名利，此路莫艰难。
> 
> 云水侵天老，轮蹄到月残。
> 
> 何能寻四皓，过尽见长安。

> 李白《春夜洛城闻笛》

> 谁家玉笛暗飞声，散入春风满洛城。
> 
> 此夜曲中闻折柳，何人不起故园情。

> 郑谷《杨柳枝》

> 半烟半雨溪桥畔，映杏映桃山路中。
> 
> 会得离人无限意，千丝万絮惹春风。

> 李白《与史郎中钦听黄鹤楼上吹笛》

> 一为迁客去长沙，西望长安不见家。
> 
> 黄鹤楼中吹玉笛，江城五月落梅花。

## 第五单元 田园

> 王维《辋川闲居赠裴秀才迪》

> 寒山转苍翠，秋水日潺湲。
> 
> 倚杖柴门外，临风听暮蝉。
> 
> 渡头馀落日，墟里上孤烟。
> 
> 复值接舆醉，狂歌五柳前。

> 王维《辛夷坞》

> 木末芙蓉花，山中发红萼。
> 
> 涧户寂无人，纷纷开且落。

> 王维《鹿柴（zhài）》

> 空山不见人，但闻人语响。
> 
> 返景入深林，复照青苔上。

> 王维《酬张少府》

> 晚年惟好静，万事不关心。
> 
> 自顾无长策，空知返旧林。
> 
> 松风吹解带，山月照弹琴。
> 
> 君问穷通理，渔歌入浦深。

> 王维《终南别业》

> 中岁颇好道，晚家南山陲。
> 
> 兴来每独往，胜事空自知。
> 
> 行到水穷处，坐看云起时。
> 
> 偶然值林叟，谈笑无还期。

> 王维《秋夜独坐》

> 独坐悲双鬓，空堂欲二更。
> 
> 雨中山果落，灯下草虫鸣。
> 
> 白发终难变，黄金不可成。
> 
> 欲知除老病，唯有学无生。

> 王维《早朝（cháo）》

> 柳暗百花明，春深五凤城。
> 
> 城乌睥睨晓，宫井辘轳声。
> 
> 方朔金门侍，班姬玉辇迎。
> 
> 仍闻遣方士，东海访蓬瀛。

> 王维《故太子太师徐公挽歌·四首之一》

> 功德冠群英，弥纶有大名。
> 
> 轩皇用风后，傅说是星精。
> 
> 就第优遗老，来朝诏不名。
> 
> 留侯常辟谷，何苦不长生。

> 王维《山中》

> 荆溪白石出，天寒红叶稀。
> 
> 山路元无雨，空翠湿人衣。

## 第六单元 聚散

> 李白《宣州谢朓楼饯别校书叔云》

> 弃我去者，昨日之日不可留。
> 
> 乱我心者，今日之日多烦忧。
> 
> 长风万里送秋雁，对此可以酣高楼。
> 
> 蓬莱文章建安骨，中间小谢又清发。
> 
> 俱怀逸兴壮思飞，欲上青天揽明月。
> 
> 抽刀断水水更流，举杯销愁愁更愁。
> 
> 人生在世不称意，明朝散发弄扁舟。

> 李白《将进酒》

> 君不见黄河之水天上来，奔流到海不复回。
> 
> 君不见高堂明镜悲白发，朝如青丝暮成雪。
> 
> 人生得意须尽欢，莫使金樽空对月。
> 
> 天生我材必有用，千金散尽还复来。
> 
> 烹羊宰牛且为乐，会须一饮三百杯。
> 
> 岑夫子，丹丘生，将进酒，杯莫停。
> 
> 与君歌一曲，请君为我侧耳听。
> 
> 钟鼓馔玉不足贵，但愿长醉不愿醒。
> 
> 古来圣贤皆寂寞，惟有饮者留其名。
> 
> 陈王昔时宴平乐，斗酒十千恣欢谑。
> 
> 主人何为言少钱，径须酤酒对君酌。
> 
> 五花马，千金裘，呼儿将出换美酒，与尔同销万古愁。

> 李白《送友人》

> 青山横北郭，白水绕东城。
> 
> 此地一为别，孤蓬万里征。
> 
> 浮云游子意，落日故人情。
> 
> 挥手自兹去，萧萧班马鸣。

> 张谓《题长安主人壁》

> 世人结交须黄金，黄金不多交不深。
> 
> 纵令然诺暂相许，终是悠悠行路心。

> 柳宗元《酬曹侍御过象县见寄》

> 破额山前碧玉流，骚人遥驻木兰舟。
> 
> 春风无限潇湘意，欲采蘋花不自由。

## 第七单元 思慕

> 李商隐《碧城三首·其一》

> 碧城十二曲阑干，犀辟尘埃玉辟寒。
> 
> 阆苑有书多附鹤，女床无树不栖鸾。
> 
> 星沉海底当窗见，雨过河源隔座看。
> 
> 若是晓珠明又定，一生长对水晶盘。

> 李商隐《碧城三首·其二》

> 对影闻声已可怜，玉池荷叶正田田。
> 
> 不逢萧史休回首，莫见洪崖又拍肩。
> 
> 紫凤放娇衔楚佩，赤鳞狂舞拨湘弦。
> 
> 鄂君怅望舟中夜，绣被焚香独自眠。

> 李商隐《碧城三首·其三》

> 七夕来时先有期，洞房帘箔至今垂。
> 
> 玉轮顾兔初生魄，铁网珊瑚未有枝。
> 
> 检与神方教驻景，收将凤纸写相思。
> 
> 武皇内传分明在，莫道人间总不知。

> 李商隐《无题四首·其一》

> 来是空言去绝踪，月斜楼上五更钟。
> 
> 梦为远别啼难唤，书被催成墨未浓。
> 
> 蜡照半笼金翡翠，麝熏微度绣芙蓉。
> 
> 刘郎已恨蓬山远，更隔蓬山一万重。

> 李商隐《无题四首·其二》

> 飒飒东风细雨来，芙蓉塘外有轻雷。
> 
> 金蟾齧锁烧香入，玉虎牵丝汲井回。
> 
> 贾氏窥帘韩掾少，宓妃留枕魏王才。
> 
> 春心莫共花争发，一寸相思一寸灰。

> 李商隐《无题四首·其三》

> 含情春晼晚，暂见夜阑干。
> 
> 楼响将登怯，帘烘欲过难。
> 
> 多羞钗上燕，真愧镜中鸾。
> 
> 归去横塘晓，华星送宝鞍。

> 李商隐《无题四首·其四》

> 何处哀筝随急管，樱花永巷垂杨岸。
> 
> 东家老女嫁不售，白日当天三月半。
> 
> 溧阳公主年十四，清明暖后同墙看。
> 
> 归来展转到五更，梁间燕子闻长叹。

> 李商隐《无题二首·其一》

> 昨夜星辰昨夜风，画楼西畔桂堂东。
> 
> 身无彩凤双飞翼，心有灵犀一点通。
> 
> 隔座送钩春酒暖，分曹射覆蜡灯红。
> 
> 嗟余听鼓应官去，走马兰台类转蓬。

> 李商隐《无题二首·其二》

> 闻道阊门萼绿华，昔年相望抵天涯。
> 
> 岂知一夜秦楼客，偷看吴王苑内花。

> 李商隐《瑶池》

> 瑶池阿母绮窗开，黄竹歌声动地哀。
> 
> 八骏日行三万里，穆王何事不重来。

> 李商隐《嫦娥》

> 云母屏风烛影深，长河渐落晓星沉。
> 
> 嫦娥应悔偷灵药，碧海青天夜夜心。

> 李商隐《天平公座中呈令（líng）狐令（lìng）公》

> 罢执霓旌上醮坛，慢妆娇树水晶盘。
> 
> 更深欲诉蛾眉敛，衣薄临醒玉艳寒。
> 
> 白足禅僧思败道，青袍御史拟休官。
> 
> 虽然同是将军客，不敢公然子细看。

## 第八单元 感时

> 张若虚《春江花月夜》

> 春江潮水连海平，海上明月共潮生。
> 
> 滟滟随波千万里，何处春江无月明？
> 
> 江流宛转绕芳甸，月照花林皆似霰。
> 
> 空里流霜不觉飞，汀上白沙看不见。
> 
> 江天一色无纤尘，皎皎空中孤月轮。
> 
> 江畔何人初见月，江月何年初照人？
> 
> 人生代代无穷已，江月年年只相似。
> 
> 不知江月待何人，但见长江送流水。
> 
> 白云一片去悠悠，青枫浦上不胜愁。
> 
> 谁家今夜扁舟子，何处相思明月楼？
> 
> 可怜楼上月徘徊，应照离人妆镜台。
> 
> 玉户帘中卷不去，捣衣砧上拂还来。
> 
> 此时相望不相闻，愿逐月华流照君。
> 
> 鸿雁长飞光不度，鱼龙潜跃水成文。
> 
> 昨夜闲潭梦落花，可怜春半不还家。
> 
> 江水流春去欲尽，江潭落月复西斜。
> 
> 斜月沉沉藏海雾，碣石潇湘无限路。
> 
> 不知乘月几人归，落月摇情满江树。

> 卢照邻《长安古意》

> 长安大道连狭斜，青牛白马七香车。
> 
> 玉辇纵横过主第，金鞭络绎向侯家。
> 
> 龙衔宝盖承朝日，凤吐流苏带晚霞。
> 
> 百尺游丝争绕树，一群娇鸟共啼花。
> 
> 游蜂戏蝶千门侧，碧树银台万种色。
> 
> 复道交窗作合欢，双阙连甍垂凤翼。
> 
> 梁家画阁中天起，汉帝金茎云外直。
> 
> 楼前相望不相知，陌上相逢讵相识。
> 
> 借问吹箫向紫烟，曾经学舞度芳年。
> 
> 得成比目何辞死，愿作鸳鸯不羡仙。
> 
> 比目鸳鸯真可羡，双去双来君不见。
> 
> 生憎帐额绣孤鸾，好取门帘帖双燕。
> 
> 双燕双飞绕画梁，罗帏翠被郁金香。
> 
> 片片行云著蝉鬓，纤纤初月上鸦黄。
> 
> 鸦黄粉白车中出，含娇含态情非一。
> 
> 妖童宝马铁连钱，娼妇盘龙金屈膝。
> 
> 
> 
> 御史府中乌夜啼，廷尉门前雀欲栖。
> 
> 隐隐朱城临玉道，遥遥翠幰没金堤。
> 
> 挟弹飞鹰杜陵北，探丸借客渭桥西。
> 
> 俱邀侠客芙蓉剑，共宿娼家桃李蹊。
> 
> 娼家日暮紫罗裙，清歌一啭口氛氲。
> 
> 北堂夜夜人如月，南陌朝朝骑似云。
> 
> 南陌北堂连北里，五剧三条控三市。
> 
> 弱柳青槐拂地垂，佳气红尘暗天起。
> 
> 汉代金吾千骑来，翡翠屠苏鹦鹉杯。
> 
> 罗襦宝带为君解，燕歌赵舞为君开。
> 
> 
> 
> 别有豪华称将相，转日回天不相让。
> 
> 意气由来排灌夫，专权判不容萧相。
> 
> 专权意气本豪雄，青虬紫燕坐春风。
> 
> 自言歌舞长千载，自谓骄奢凌五公。
> 
> 节物风光不相待，桑田碧海须臾改。
> 
> 昔时金阶白玉堂，即今唯见青松在。
> 
> 寂寂寥寥扬子居，年年岁岁一床书。
> 
> 独有南山桂花发，飞来飞去袭人裾。

> 李商隐《锦瑟》

> 锦瑟无端五十弦，一弦一柱思华年。
> 
> 庄生晓梦迷蝴蝶，望帝春心托杜鹃。
> 
> 沧海月明珠有泪，蓝田日暖玉生烟。
> 
> 此情可待成追忆，只是当时已惘然。

## 第九单元 忧愤

> 李白《行路难·其一》

> 金樽清酒斗十千，玉盘珍羞直万钱。
> 
> 停杯投箸不能食，拔剑四顾心茫然。
> 
> 欲渡黄河冰塞川，将登太行雪满山。
> 
> 闲来垂钓碧溪上，忽复乘舟梦日边。
> 
> 行路难，行路难，多岐路，今安在？
> 
> 长风破浪会有时，直挂云帆济沧海。

> 李白《行路难·其二》

> 大道如青天，我独不得出。
> 
> 羞逐长安社中儿，赤鸡白雉赌梨栗。
> 
> 弹剑作歌奏苦声，曳裾王门不称情。
> 
> 淮阴市井笑韩信，汉朝公卿忌贾生。
> 
> 君不见昔时燕家重郭隗，拥彗折节无嫌猜。
> 
> 剧辛乐毅感恩分，输肝剖胆效英才。
> 
> 昭王白骨萦蔓草，谁人更扫黄金台。
> 
> 行路难，归去来。

> 李白《行路难·其三》

> 有耳莫洗颍川水，有口莫食首阳蕨。
> 
> 含光混世贵无名，何用孤高比云月。
> 
> 吾观自古贤达人，功成不退皆殒身。
> 
> 子胥既弃吴江上，屈原终投湘水滨。
> 
> 陆机雄才岂自保，李斯税驾苦不早。
> 
> 华亭鹤唳讵可闻，上蔡苍鹰何足道。
> 
> 君不见，吴中张翰称达生，秋风忽忆江东行。
> 
> 且乐生前一杯酒，何须身后千载名。

## 第十单元 隐逸

> 太上隐者《答人》

> 偶来松树下，高枕石头眠。
> 
> 山中无历日，寒尽不知年。

> 寒山诗·290号

> 寒山唯白云，寂寂绝埃尘。
> 
> 草座山家有，孤灯明月轮。
> 
> 石床临碧沼，虎鹿每为邻。
> 
> 自羡幽居乐，长为象外人。

> 刘赞《赠罗隐》

> 人皆言子屈，独我谓君非。
> 
> 明主既难谒，青山何不归。
> 
> 年虚侵雪鬓，尘枉污麻衣。
> 
> 自古逃名者，至今名岂微。

> 罗隐《归五湖》

> 江头日暖花又开，江东行客心悠哉。
> 
> 高阳酒徒半凋落，终南山色空崔嵬。
> 
> 圣代也知无弃物，侯门未必用非才。
> 
> 满船明月一竿竹，家住五湖归去来。

> 崔涂《春夕》

> 水流花谢两无情，送尽东风过楚城。
> 
> 蝴蝶梦中家万里，子规枝上月三更。
> 
> 故园书动经年绝，华发春唯满镜生。
> 
> 自是不归归便得，五湖烟景有谁争。

> 罗隐《黄河》

> 莫把阿胶向此倾，此中天意固难明。
> 
> 解通银汉应须曲，才出昆仑便不清。
> 
> 高祖誓功衣带小，仙人占斗客槎轻。
> 
> 三千年后知谁在，何必劳君报太平。

> 罗隐《筹笔驿》

> 抛掷南阳为主忧，北征东讨尽良筹。
> 
> 时来天地皆同力，运去英雄不自由。
> 
> 千里山河轻孺子，两朝冠剑恨谯周。
> 
> 唯余岩下多情水，犹解年年傍驿流。

## 第十一单元 快意

> 李白《南陵别儿童入京》

> 白酒新熟山中归，黄鸡啄黍秋正肥。
> 
> 呼童烹鸡酌白酒，儿女嬉笑牵人衣。
> 
> 高歌取醉欲自慰，起舞落日争光辉。
> 
> 游说万乘苦不早，著鞭跨马涉远道。
> 
> 会稽愚妇轻买臣，余亦辞家西入秦。
> 
> 仰天大笑出门去，我辈岂是蓬蒿人。

> 杜甫《闻官军收河南河北》

> 剑外忽传收蓟北，初闻涕泪满衣裳。
> 
> 却看妻子愁何在，漫卷诗书喜欲狂。
> 
> 白日放歌须纵酒，青春作伴好还乡。
> 
> 即从巴峡穿巫峡，便下襄阳向洛阳。

> 孟郊《登科后》

> 昔日龌龊不足夸，今朝放荡思无涯。
> 
> 春风得意马蹄疾，一日看尽长安花。

> 杜甫《江畔独步寻花》

> 黄四娘家花满蹊，千朵万朵压枝低。
> 
> 留连戏蝶时时舞，自在娇莺恰恰啼。

![https://piccdn3.umiwi.com/img/201902/27/201902271259220535914734.jpg](https://piccdn3.umiwi.com/img/201902/27/201902271259220535914734.jpg)

---
