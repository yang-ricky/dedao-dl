# 彩蛋 | 《熊逸·宋词10讲》配乐朗诵合辑

 **晏殊《浣溪沙》** 

一曲新词酒一杯，

去年天气旧亭台。

夕阳西下几时回。

无可奈何花落去，

似曾相识燕归来。

小园香径独徘徊。

 **柳永《望海潮》**

东南形胜，三吴都会，

钱塘自古繁华。

烟柳画桥，风帘翠幕，

参差十万人家。

云树绕堤沙。

怒涛卷霜雪，天堑无涯。

市列珠玑，户盈罗绮，竞豪奢。

重湖叠巘清嘉。

有三秋桂子，十里荷花。

羌管弄晴，菱歌泛夜，

嬉嬉钓叟莲娃。

千骑拥高牙。

乘醉听箫鼓，吟赏烟霞。

异日图将好景，归去凤池夸。

 **张孝祥《念奴娇·过洞庭》**

洞庭青草，近中秋，更无一点风色。

玉鉴琼田三万顷，著我扁舟一叶。

素月分辉，明河共影，表里俱澄澈。

悠然心会，妙处难与君说。

应念岭表经年，

孤光自照，肝胆皆冰雪。

短发萧骚襟袖冷，稳泛沧溟空阔。

尽挹西江，细斟北斗，

万象为宾客。

扣舷独啸，不知今夕何夕。

 **秦观《鹊桥仙》**

纤云弄巧，飞星传恨，银汉迢迢暗度。

金风玉露一相逢，便胜却、人间无数。

柔情似水，佳期如梦，忍顾鹊桥归路。

两情若是久长时，又岂在、朝朝暮暮。

 **秦观《踏莎行·郴州旅舍》**

雾失楼台，月迷津渡。

桃源望断无寻处。

可堪孤馆闭春寒，杜鹃声里斜阳暮。

驿寄梅花，鱼传尺素。

砌成此恨无重数。

郴江幸自绕郴山，为谁流下潇湘去。

 **范仲淹《苏幕遮》**

碧云天，黄叶地，

秋色连波，波上寒烟翠。

山映斜阳天接水，

芳草无情，更在斜阳外。

黯乡魂，追旅思。

夜夜除非，好梦留人睡。

明月楼高休独倚，

酒入愁肠，化作相思泪。

 **李清照《一剪梅》**

红藕香残玉簟秋，

轻解罗裳，独上兰舟。

云中谁寄锦书来？

雁字回时，月满西楼。

花自飘零水自流，

一种相思，两处闲愁。

此情无计可消除，

才下眉头，却上心头。

 **李清照《醉花阴》**

薄雾浓云愁永昼，瑞脑消金兽。

佳节又重阳，

玉枕纱厨，半夜凉初透。

东篱把酒黄昏后，有暗香盈袖。

莫道不消魂，

帘卷西风，人比黄花瘦。

 **李清照《声声慢》**

寻寻觅觅，冷冷清清，

凄凄惨惨戚戚。

乍暖还寒时候，最难将息。

三杯两盏淡酒，怎敌他，晚来风急。

雁过也，正伤心，却是旧时相识。

满地黄花堆积，

憔悴损，如今有谁堪摘？

守着窗儿，独自怎生得黑！

梧桐更兼细雨，到黄昏点点滴滴。

这次第，怎一个愁字了得。

 **柳永《雨霖铃》**

寒蝉凄切，对长亭晚，

骤雨初歇。

都门帐饮无绪，

留恋处、兰舟催发。

执手相看泪眼，竟无语凝噎。

念去去、

千里烟波，暮霭沉沉楚天阔。

多情自古伤离别，

更那堪，冷落清秋节。

今宵酒醒何处？

杨柳岸，晓风残月。

此去经年，应是良辰好景虚设。

便纵有千种风情，更与何人说？

 **柳永《凤栖梧》**

伫倚危楼风细细。

望极春愁，黯黯生天际。

草色烟光残照里。

无言谁会凭阑意。

拟把疏狂图一醉。

对酒当歌，强乐还无味。

衣带渐宽终不悔。

为伊消得人憔悴。

 **陆游《卜算子·咏梅》**

驿外断桥边，寂寞开无主。

已是黄昏独自愁，更着风和雨。

无意苦争春，一任群芳妒。

零落成泥辗作尘，只有香如故。

 **陆游《钗头凤》**

红酥手，黄滕酒，

满城春色宫墙柳。

东风恶，欢情薄，

一怀愁绪，几年离索。

错，错，错。

春如旧，人空瘦，

泪痕红浥鲛绡透。

桃花落，闲池阁，

山盟虽在，锦书难托。

莫，莫，莫。

 **苏轼《江城子·乙卯正月二十日夜记梦》**

十年生死两茫茫。

不思量。自难忘。

千里孤坟，无处话凄凉。

纵使相逢应不识，

尘满面，鬓如霜。

夜来幽梦忽还乡。

小轩窗。正梳妆。

相顾无言，惟有泪千行。

料得年年肠断处，

明月夜，短松冈。

 **苏轼《定风波》**

莫听穿林打叶声，

何妨吟啸且徐行。

竹杖芒鞋轻胜马。

谁怕？一蓑烟雨任平生。

料峭春风吹酒醒，

微冷，山头斜照却相迎。

回首向来萧瑟处。

归去，也无风雨也无晴。

 **辛弃疾《水龙吟》**

楚天千里清秋，

水随天去秋无际。

遥岑远目，献愁供恨，玉簪螺髻。

落日楼头，断鸿声里，江南游子。

把吴钩看了，栏杆拍遍，

无人会，登临意。

休说鲈鱼堪脍，

尽西风，季鹰归未？

求田问舍，怕应羞见，刘郎才气。

可惜流年，忧愁风雨，树犹如此。

倩何人唤取，红巾翠袖，揾英雄泪？

 **姜夔 《扬州慢》**

淮左名都，竹西佳处，

解鞍少驻初程。

过春风十里。尽荠麦青青。

自胡马窥江去后，

废池乔木，犹厌言兵。

渐黄昏，清角吹寒。都在空城。

杜郎俊赏，算而今、重到须惊。

纵豆蔻词工，青楼梦好，难赋深情。

二十四桥仍在，

波心荡、冷月无声。

念桥边红药，年年知为谁生。

 **辛弃疾《永遇乐·京口北固亭怀古》**

千古江山，英雄无觅，孙仲谋处。

舞榭歌台，

风流总被、雨打风吹去。

斜阳草树，寻常巷陌，

人道寄奴曾住。

想当年，金戈铁马，

气吞万里如虎。

元嘉草草，封狼居胥，

赢得仓皇北顾。

四十三年，望中犹记，烽火扬州路。

可堪回首，

佛狸祠下，一片神鸦社鼓。

凭谁问，

廉颇老矣，尚能饭否。

 **苏轼《江城子·密州出猎》**

老夫聊发少年狂。

左牵黄。右擎苍。

锦帽貂裘，千骑卷平冈。

为报倾城随太守，

亲射虎，看孙郎。

酒酣胸胆尚开张。

鬓微霜。又何妨。

持节云中，何日遣冯唐。

会挽雕弓如满月，

西北望，射天狼。

 **苏轼《念奴娇·赤壁怀古》**

大江东去，浪淘尽，

千古风流人物。

故垒西边，

人道是，三国周郎赤壁。

乱石穿空，惊涛拍岸，

卷起千堆雪。

江山如画，一时多少豪杰。

遥想公瑾当年，

小乔初嫁了，雄姿英发。

羽扇纶巾，

谈笑间，樯橹灰飞烟灭。

故国神游，

多情应笑我，早生华发。

人间如梦，一尊还酹江月。

 **岳飞《满江红》**

怒发冲冠，凭栏处潇潇雨歇。

抬望眼，仰天长啸，壮怀激烈。

三十功名尘与土，

八千里路云和月。

莫等闲，白了少年头，空悲切。

靖康耻，犹未雪。

臣子恨，何时灭？

驾长车踏破贺兰山缺。

壮志饥餐胡虏肉，

笑谈渴饮匈奴血。

待从头，收拾旧山河，朝天阙。

![https://piccdn3.umiwi.com/img/201909/11/201909112127137868573383.jpg](https://piccdn3.umiwi.com/img/201909/11/201909112127137868573383.jpg)

---
